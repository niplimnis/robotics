# Παιχνίδι ανακύκλωσης με QR code                                                                                                                                                 
# «Για να σωθεί η Γη, ανακυκλώνουμε σωστά όλοι μαζί!»
Η πρόταση του Νηπιαγωγείου Λίμνης Ευβοίας για το 2ο Διαγωνισμό Ανοιχτών Τεχνολογιών (2019-20)

'Ονομα ομάδας: "Happy Bods"

# Έρευνα / Εντοπισμός του προβλήματος

Η Λίμνη είναι μια παραθαλάσσια, γραφική κωμόπολη της Β. Ευβοίας η οποία δέχεται τουρίστες όλο το χρόνο και ιδιαίτερα τους καλοκαιρινούς μήνες.
Σε έρευνα/αυτοψία που πραγματοποιήθηκε, στο πλαίσιο του περιβαλλοντικού προγράμματος ανακύκλωσης που υλοποιούμε, τα ίδια τα παιδιά ανακάλυψαν ότι στη Λίμνη:

•	υπάρχουν μπλε κάδοι ανακύκλωσης (για χαρτί, αλουμίνιο, πλαστικό, και γυαλί) και 1 κάδος για ανακύκλωση γυαλιού.

•	οι δημότες δεν κάνουν σωστή κατανομή των απορριμμάτων τους με αποτέλεσμα οι κάδοι ανακύκλωσης να μετατρέπονται σε κάδους σκουπιδιών και στην ουσία να μη γίνεται ανακύκλωση.

Αποφασίσαμε λοιπόν να κατασκευάσουμε ένα παιχνίδι ανακύκλωσης με το οποίο θα μάθουμε οι ίδιοι και θα δείξουμε στην τοπική κοινωνία πως γίνεται η ορθή κατανομή των απορριμμάτων. 

Το σύνθημά μας: «Για να σωθεί η Γη, ανακυκλώνουμε σωστά όλοι μαζί!»
   
# Στόχοι
•	Τα παιδιά να μάθουν με ελκυστικό και παιγνιώδη τρόπο να διαχωρίζουν τα απορρίμματα σε ανακυκλώσιμα και μη ανακυκλώσιμα και να τα κατανέμουν σωστά στους ειδικούς κάδους.

•	Να ευαισθητοποιηθούν και να αποκτήσουν περιβαλλοντική συνείδηση.

•	Να αποκτήσουν δεξιότητες επίλυσης προβλημάτων, κριτικής και υπολογιστικής σκέψης, προγραμματισμού.

•	Να καλλιεργήσουν ικανότητες συνεργασίας, επικοινωνίας, ομαδικότητας.

•	Να ενημερωθεί/ευαισθητοποιηθεί η τοπική κοινωνία
# Προαπαιτούμενες γνώσεις

•	Τα παιδιά ήταν εξοικειωμένα με το ρομπότ Edison και με το λογισμικό EdBlocks (https://youtu.be/r427bxZAtcc). 

•	Είχαν προηγηθεί δραστηριότητες σχετικές με τη χρήση και λειτουργία των κωδικών QR.

Στην ιστοσελίδα του σχολείου μας μπορείτε να δείτε αναλυτικά τις δραστηριότητες που υλοποιήσαμε 

http://nip-limnis.eyv.sch.gr/autosch/joomla15/index.php/kainotoma-programmata/etwinning-stem-yes-i-can-do-it/486-kynigi-krymmenou-thisavroy-me-kartes-qr-etwinning-stem-yes-i-can-do-it

http://nip-limnis.eyv.sch.gr/autosch/joomla15/index.php/kainotoma-programmata/etwinning-stem-yes-i-can-do-it/490-qr-kartes-taftotites-etwinning-stem-yes-i-can-do-it

http://nip-limnis.eyv.sch.gr/autosch/joomla15/index.php/kainotoma-programmata/etwinning-paramythenia-mathimatika-fairytale-mathematics/488-paixnidi-me-qr-kodikes-etwinning-paramythenia-mathimatika-fairytale-mathematics-stem

# Περιγραφή /Διαδικασία κατασκευής 
Τα παιδιά έφτιαξαν μία μακέτα της κωμόπολής τους(https://youtu.be/8cXyoGD1frE). 

Στο σημείο εκκίνησης του ρομπότ Edison («Σχολείο») είναι στοιβαγμένα τα απορρίμματα- έγχρωμες εικόνες ανακυκλώσιμων (από χαρτί, πλαστικό, γυαλί, αλουμίνιο, οργανικά απόβλητα) και μη ανακυκλώσιμων αντικειμένων. Από εκεί ξεκινούν δύο δρόμοι διαφορετικής κατεύθυνσης.

Ο ένας οδηγεί στο σημείο (περιοχή «Προσκοπείο») όπου είναι τοποθετημένοι τρεις κάδοι ανακύκλωσης:
1.	καφέ κάδος (οργανικά απόβλητα)

2.	κίτρινος κάδος (χαρτί)

3.	μπλε κάδος (πλαστικό, γυαλί, αλουμίνιο) 

Ο άλλος δρόμος οδηγεί στο σημείο (περιοχή «Λιμάνι») όπου είναι τοποθετημένος ένας πράσινος κάδος για τα απορρίμματα που δεν ανακυκλώνονται. 

Οι κάδοι απορριμμάτων διαθέτουν ψηφιακή σήμανση τύπου QR (Quick Response), ξεχωριστή για τον κάθε κάδο ανάλογα με το χρώμα του (μπλε, κίτρινο, καφέ, πράσινο), έτσι ώστε τα παιδιά/πολίτες, με τη χρήση μιας ηλεκτρονικής εφαρμογής για smartphone/tablet, σκανάροντας το QR code, να ενημερώνονται αμέσως (όταν δε γνωρίζουν) τι τύπου αντικείμενα προς απόρριψη μπορούν να αποθέσουν στον κάθε κάδο καθώς και να λαμβάνουν χρήσιμες πληροφορίες για τα περιβαλλοντικά οφέλη από τη σωστή διαχείριση των απορριμμάτων.

# Υλοποίηση του παιχνιδιού
Τα παιδιά χωρίστηκαν με κλήρωση σε 2 ομάδες (τυχαιότητας) και καθ’όλη τη διάρκεια υλοποίησης του έργου τα μέλη της κάθε ομάδας πρότειναν έναν συντονιστή/εκπρόσωπο της (διαφορετικός κάθε φορά). 

Η κάθε ομάδα έχει συζητήσει, αποφασίσει και προγραμματίσει το Edison (με το λογισμικό EdBlocks) με ποιο τρόπο θέλει  να κινείται και στις δύο διαδρομές (κώδικας).

Το κάθε παιδί μέλος μιας ομάδας, παίρνει, από τα στοιβαγμένα απορρίμματα/εικόνες που βρίσκονται σε ένα κουτί μπροστά στο σχολείο, ένα καρτελάκι/εικόνα, το τοποθετεί πάνω στο ρομπότ και επιλέγει τη διαδρομή εκείνη που θα το οδηγήσει να πάει το αντικείμενο στον κατάλληλο κάδο. 
Επιπλέον, αν είναι ανακυκλώσιμο αντικείμενο, όταν φτάσει το ρομπότ στους 3 κάδους ανακύκλωσης, τότε καλείται να κάνει ορθή επιλογή κάδου. Όταν δυσκολεύεται «σκανάρει» το QR code για να βοηθηθεί.
Κερδίζει η ομάδα που θα καταφέρει να βάλει τα περισσότερα αντικείμενα στους σωστούς κάδους. Σκοπός είναι η ορθή κατανομή ΟΛΩΝ των απορριμμάτων.

# Υλικά για τη μακέτα
•	Μακετόχαρτα μεγέθους 70 Χ 100

•	Lego (προαιρετικό)

•	Έγχρωμες εικόνες από ανακυκλώσιμα και μη ανακυκλώσιμα αντικείμενα

•	Αναλώσιμα και «άχρηστα» υλικά για την κατασκευή το χωριού

Η βάση της μακέτας (πίστα) έγινε με άσπρο μακετόχαρτο. Πάνω σε αυτό τοποθετήθηκαν χαρτιά με ειδική απεικόνιση/υφή (δρόμος, θάλασσα, άμμος, χορτάρι κλπ.).

Τα σπίτια, κτίρια, κλπ. του χωριού έγιναν από χαρτόνια, χαρτόκουτα, πλαστικά κουτιά, μπουκάλια, playmobil, αυτοκόλλητα κλπ.
Οι σκεπές των σπιτιών έγιναν από ανακυκλωμένο χαρτί που φτιάξαμε  στο σχολείο μας.

# Ηλεκτρονικές συσκευές
•	Ρομπότ Edison V2.0 (Εγχειρίδιο οδηγιών)

•	Υπολογιστής ή tablet όπου θα γίνει ο προγραμματισμός με το λογισμικό EdBlocks (Το EdBlocks βασίζεται στο σύστημα drag and drop blocks και στη γλώσσα προγραμματισμού Scratch και Blockly, είναι δωρεάν και λειτουργεί σε υπολογιστή ή tablet)

•	Φορητή συσκευή, tablet ή κινητό, για το σκανάρισμα των QR codes

# Διάχυση / Επέκταση της δράσης
Η αφίσα (εικόνα της μακέτας), συνοδευόμενη με το μήνυμά μας, κοινοποιήθηκε στο Δήμο μας, στην ιστοσελίδα του σχολείου, στα τοπικά ΜΜΕ και στα μέσα κοινωνικής δικτύωσης, με σκοπό την ενεργοποίηση και ευαισθητοποίηση  των πολιτών ως προς την ανακύκλωση και ιδιαίτερα ως προς την ορθή κατανομή απορριμμάτων και επιπλέον ως πρόταση για υλοποίηση από τη Δημοτική αρχή.


